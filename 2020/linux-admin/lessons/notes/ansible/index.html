<h1>Automatizace administrace – Ansible</h1>
<p>Představ si, že jsi systémový administrátor na serverové farmě. 
Staráš se o 500 počítačů. Každý z nich má nastavený <code>cron</code> nebo timer na zálohy.
Třetina má nastavený webový server, další třetina je velký cluster databází a poslední třetina dělá maily.
Tvůj úkol je zajistit, aby se na všech těch serverech záloha dělala dvakrát častěji.</p>
<p>Co uděláš?
Připojíš se přes <code>ssh</code> k prvnímu serveru a pozměníš <code>crontab</code> nebo timer.
Hurá! Jen 499 a můžeš jít domů!</p>
<p>Jiná varianta je, že si napíšeš v Bashi cyklus, který se připojí ke každému počítači a změní interval crontabu.
Budeš mít z toho skvělý pocit a práce bude odvedená během chvilky.
...Jenže pak zjistíš, že u serveru číslo 54 se to jaksi nepovedlo.
Což znamená, že bys měla zjistit, jestli u ostatních serverů to dopadlo dobře, nebo taky ne.</p>
<p>Teď si představ, že na tvé farmě právě jeden z tvých serverů shořel.
Nakoupíš nový počítač a chceš, aby fungoval úplně stejně jako ten předchozí.
Potřebuješ určitou verzi databáze s určitou konfigurací, a taky tam potřebuješ
nastavit <code>crontab</code> včetně poslední změny, zvýšení frekvence záloh.</p>
<p>Změny konfigurace na vícero strojích se dnes už nedělají tak,
že jdeš k počítači, přímo na něm upravíš konfigurační soubor
a následně restartuješ příslušnou službu.
Používají se na to systémy, kde si do souboru napíšeš,
jak má tvůj systém vypadat a pustíš program,
který se připojí na těch 500 serverů a každý nastaví podle toho seznamu.
Kdž pak server shoří, vyměníš ho za jiný a pustíš ten program znova.
A všechno nastavení máš v Gitu, takže na něm můžeš spolupracovat v týmu.</p>
<p>Na takové věci se používají systémy na správu konfigurace, jako jsou
Ansible, Chef, Puppet, SaltStack, nebo Terraform.
Popíšeš si jaké počítače se mají nastavit a jak, pustíš jeden z těchto
programů a serverová farma je nastavená.</p>
<p>Drobná nevýhoda je, že je to další systém, který se musíš naučit konfigurovat.
Dnes je to ovšem čím dál rozšířenější a systémoví administrátoři s Ansiblem
nebo podobnými systémy běžně pracují.</p>
<h2>Deklarativní zápis</h2>
<p>Jeden z konceptuálních rozdílů mezi klasickou administrací a Ansible je ten,
že Ansible je <em>deklarativní</em>.
Místo toho, že bys spouštěla příkazy které něco udělají,
popíšeš jaký má být výsledný stav nastavovaného systému.
Úkol Ansible je potom zkontrolovat, že je systém ve správném stavu – a pokud
není,</p>
<p>V praxi se tyto přístupy tolik neliší (<code>sudo dnf install httpd</code> taky nedělá
nic, pokud je <code>httpd</code> už nainstalovaný), ale jde o užitečný úhel pohledu.</p>
<h2>Idempotence</h2>
<p>A když už jsme u cizích slov: úkoly pro Ansible by měly být <em>idempotentní</em>,
když Ansible pustíš dvakrát za sebou, ve druhém běhu se nic nestane.
Například „zajisti, že je nainstalovaný <code>httpd</code>“ je idempotentní – pokud to
provedeš několikrát za sebou, výsledek je stejný jako kdybys to provedla
jen jednou.</p>
<p>Oproti tomu „vytvoř nový šifrovací klíč pro <code>ssh</code>“ idempotentní není – pokaždé
se vytvoří jiný klíč.
Idempotentní úkol by byl „zajisti, že je vytvořený šifrovací klíč pro <code>ssh</code>“.</p>
<div class="admonition note"><p>Ansible nezaručuje, že všechny úkoly jsou opravdu idempotentní.
Lze tak například úkol „Napiš zprávu, že je vše OK“, který zapíše novou
zprávu při každém spuštění.
Dobře napsané úkoly ale idempotentní jsou.
(Aspoň v těch důležitých aspektech.)</p>
</div><h2>Instalujeme program</h2>
<p>Nejlepší způsob jak se naučit pracovat s Ansiblem je praxe.
Zkusme si nainstalovat balíček.
Ten si nakonfigurujeme.</p>
<p>Nainstaluj Ansible.
(To je potřeba udělat jen na jednom počítači v celé serverové farmě  – na tom,
který bude řídit ty ostatní.)</p>
<div class="highlight"><pre><span></span><span class="gp">$ </span>sudo dnf install ansible
</pre></div><p>Pak bude potřeba napsat konfigurační soubory.
Bude jich víc, tak si pro tuto lekci udělej si nový adresář.</p>
<p>Pro Ansible se píšou tzv. <em>playbooky</em>, což jsou soubory ve formátu
<a href="https://en.wikipedia.org/wiki/YAML">YAML</a>.
Podobně jako Python tenhle formát vyžaduje odsazování a bude si stěžovat,
pokud ho nedodržíš.
Pozor tedy na mezery a pomlčky na začátcích řádků.</p>
<p>Napiš si playbook s názvem <code>setup.yml</code>.</p>
<p>První věc, kterou nastavíme, jsou informace o počítačích které chceš
konfigurovat: které to jsou a jak se k nim připojit.
Protože máš teď k dispozici jen jeden virtuální počítač,
nastav <code>hosts</code> na <code>localhost</code> a <code>connection</code> na <code>local</code>.</p>
<div class="highlight"><pre><code># setup.yml

- hosts: localhost
  connection: local</code></pre></div><p>V praxi se tahle sekce většinou píše do samostatného souboru.</p>
<p>Abys mohla něco nainstalovat, je třeba býti <code>root</code>em.
To je potřeba zapsat; později pak řekneme ať k tomu Ansible použije <code>sudo</code>
a heslo.</p>
<div class="highlight"><pre><code>   become_user: root</code></pre></div><p>Dále se píše stav, do jakého chceš dostat svůj systém.
Vytvoř si tedy seznam <code>tasks</code>.
V YAML se seznamy definují pomlčkou u každého prvku.</p>
<p>Každá úloha musí mít jméno.
Nainstalujeme si třeba <code>htop</code>, což je vylepšený <code>top</code>. 
Pro instalaci musíš být <code>root</code>, což musíš zadat i v úloze:</p>
<div class="highlight"><pre><code>   tasks:
   - name: Install htop
     become: yes</code></pre></div><p>Přichází čas na instrukci, jak balíček nainstalovat.
Na Fedoře se instaluje pomocí pluginu <code>dnf</code>, kterému řekneš,
že balíček <code>htop</code> chceš nainstalovat v poslední dostupné verzi:</p>
<div class="highlight"><pre><code>     dnf:
        state: latest
        name:
        - htop</code></pre></div><p>Celý blok nakonec vypadá takto. Pozor na odsazení:</p>
<div class="highlight"><pre><code>- hosts: localhost
  connection: local
  become_user: root
  tasks:
   - name: Install htop
     become: yes
     dnf:
        state: latest
        name:
        - htop</code></pre></div><p>Teď to zkus spustit:</p>
<div class="highlight"><pre><span></span><span class="gp">$ </span>ansible-playbook -K setup.yml
<span class="go">BECOME password: </span>
<span class="go">[WARNING]: provided hosts list is empty, only localhost is available. Note that</span>
<span class="go">the implicit localhost does not match &#39;all&#39;</span>

<span class="go">PLAY [localhost] ***************************************************************</span>

<span class="go">TASK [Gathering Facts] *********************************************************</span>
<span class="go">ok: [localhost]</span>

<span class="go">TASK [Install htop] ************************************************************</span>
<span class="go">changed: [localhost]</span>

<span class="go">PLAY RECAP *********************************************************************</span>
<span class="go">localhost                  : ok=2    changed=1    unreachable=0    failed=0    skipped=0    rescued=0    ignored=0</span>
</pre></div><p>Díky parametru <code>-K</code> se tě Ansible nejdřív zeptá na heslo pro <code>sudo</code>
a s tím pak spouští celý <em>playbook</em>.</p>
<p>Když ten samý příkaz pustíš znova, Ansible ohlásí že je vše v pořádku;
nic se nezměnilo.</p>
<h2>A co dál?</h2>
<p>Co všechno se dá dělat s Ansiblem?</p>
<ul>
<li>instalovat balíčky (to jsme si právě zkusili)</li>
<li>kopírovat soubory - např. konfigurační soubor pro <code>cron</code>.</li>
<li>přidávat uživatele, skupinu uživatelů</li>
<li>a mnohem víc...</li>
</ul>
<p>Existují pro to tzv. <em>pluginy</em>, které dělají přesně tyto věci. 
Pokud ti nebude stačit nabídka pluginů, můžeš si v Pythonu napsat další.</p>
<p>Tedy je malá ukázka toho, co je možné; další možnosti najdeš v dokumentaci.
(Nebo na dalším kurzu?)</p>
<div class="highlight"><pre><code>- hosts: localhost
  connection: local
  become_user: root
  tasks:
   - name: Install packages
     become: yes
     dnf:
        state: latest
        name:
        - htop
        - httpd
   - name: Uninstall packages
     become: yes
     dnf:
        state: removed
        name:
        - cowsay
   - name: Add a user
     become: yes
     user:
        name: testuser1
   - name: Add a file to serve
     become: yes
     copy:
        dest: /var/www/html/index.html
        # Znak `|` v YAML uvozuje odsazený blok s víceřádkovým textem
        content: |
            Hello world!
            Welcome to my server!
   - name: Start &amp; enable httpd
     become: yes
     systemd:
        name: httpd
        state: started
        enabled: true</code></pre></div><p>Tento příklad se připojuje pouze k aktuálnímu počítači. 
Pokud bys to chtěla pouštět i na jiných počítačích,
je třeba je zapsat do takzvaného <em>inventáře</em> (<em>inventory</em> file - <code>/etc/ansible/hosts</code>).
Návod a příklady opět najdeš v dokumentaci Ansible.</p>