<h1>Souborové systémy – mini úvod</h1>
<p>Pojďme si přiblížit, jakým způsobem Linux zapisuje informace – soubory
a adresáře – na disk.</p>
<h2>Archivy</h2>
<p>Jak fungují archivy?</p>
<p>Představ si knížku. Knížka je v podstatě sekvence písmenek.
Když se chceš podívat na určité místo, nemusíš listovat každou stránku zvlášť.
Pro vyřešení tohoto úkolu najdeš prvně v knížce <strong>Obsah</strong>, který řekne například: <em>tato kapitola je na stránce 254</em>.
Podobně je vše na disku uloženo jako sekvence bajtů.
To, že jsou v něm nějaké soubory a adresáře, o nichž jsme se minule bavili, je jen iluze.
Ve skutečnosti je na disku jedna dlouhá sekvence jedniček a nul.
V tom by se ale vyhledávalo špatně, a proto má počítač v rámci svých jedniček a nul speciální informace, které podobně jako obsah v knížce říkají: <em>zde jsou adresáře, v nich jsou tyto soubory, jsou takto velké, takto se jmenují</em> atd.</p>
<p>Nejlepší si to bude ukázat na příkladu archivu <code>zip</code>.</p>
<h3>ZIP</h3>
<ul>
<li><a href="https://commons.wikimedia.org/wiki/File:ZIP-64_Internal_Layout.svg">https://commons.wikimedia.org/wiki/File:ZIP-64_Internal_Layout.svg</a></li>
</ul>
<p>Obsahuje jednu dlouhou sekvenci informaci, na jejíž konci je <em>centrální adresář</em>. Ještě za ním je informace o počtu souborů v archivu.
V centrálním adresáři je řečeno: <em>1. soubor začíná na 0. pozici, 2. soubor začíná na 15. pozici</em> atd. 
Jsou v něm také informace o jednotlivých souborech: mj. jejich jména a jak jsou dlouhé.</p>
<div class="admonition note"><p>Centrální adresář se nachází v zipu na konci, což má svůj důvod.
Můžeš vzít normální soubor, na konec mu přilepit <code>zip</code>, a soubor bude pořád
fungovat i jako starý soubor – pokud ho čteš jen od začátku do původního
konce souboru.</p>
</div><p>Soubory v zipu se dají docela jednoduše číst.
Podíváš se, kde začít a jak dlouho číst, a je to.</p>
<h2>Souborový systém</h2>
<p>Podobně jako archiv Zip fungují <em>souborové systémy</em> – způsob,
jak ukládat a spravovat spoustu souborů a adresářů na disku.
Na určitých částech disku jsou uložena data jednotlivých souborů;
na jiných je uložen seznam souborů v adresářích;
jinde jsou popisy souborů obsahující informace o jejich vlastnostech.</p>
<p>Na rozdíl od zipu je „opravdový“ souborový systém složitější – například
„adresář“ není centrální, ale bývá pro každou složku zvlášť.
„Opravdový“ souborový systém je dělaný nejen na čtení souborů,
ale i na snadný zápis.
(To teoreticky jde i v zipu, ale problém vzniká, pokud soubor, který
chceš do archivu nahrát, je větší než místo, které je v něm k dispozici.)</p>
<p>Základní myšlenka ale zůstává stejná.</p>