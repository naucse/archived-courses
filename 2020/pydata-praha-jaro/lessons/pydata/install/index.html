<h1>Instalace</h1>
<p>Instalace všeho potřebného není složitá a zabere jen chvíli. Pokud se během ní
přeci jen něco pokazí, popros na Slacku nebo někoho zkušenějšího o radu.</p>
<blockquote><p>Další kroky počítají s tím, že máš nainstalovaný a funkční Python 3.6 nebo 3.7.
Pokud ne, návod na instalaci máme k dispozici <a href="https://naucse.python.cz/course/pyladies/sessions/install/">v začátečnickém kurzu</a>.</p>
<p><strong>Upozornění:</strong>
Na základě povšimnutí jedné z vás jsme zjistili, že jsou problémy hned se dvěma způsoby instalace Pythonu
ve Windows. Prosím, neinstaluj Python z Windows Store
a neinstaluj Python 3.8, v obou případech není jednoduché zprovoznit Jupyter Notebook. Doporučujeme nainstalovat
Python 3.7.6 <a href="https://www.python.org/downloads/release/python-376/">odtud</a> (vyber "executable installer", ideálně verzi <code>x86-64</code>).
Nezapomeň v první obrazovce instalátoru zaškrtnout, že chceš přidat Python do proměnné <code>PATH</code>. Pokud chceš (a navíc víš proč), 
s distribucí <a href="https://docs.conda.io/en/latest/miniconda.html">miniconda</a> by také neměly být problémy
(někteří z autorů ji používají).</p>
</blockquote>
<h2>Adresář, vytvoření a aktivace virtuálního prostředí</h2>
<p>Nejprve si připrav adresář pro ukládání souborů (třeba <code>pydata</code>) a v něm si vytvoř
virtuální prostředí.</p>
<p>Pokud nevíš jak na to, kompletní návod je stejně jako pro instalaci Pythonu k dispozici
v <a href="https://naucse.python.cz/2019/pyladies-ostrava-podzim/beginners/venv-setup/">materiálech k začátečnickému kurzu</a>.</p>
<p>Po každém spuštění příkazové řádky bude potřeba aktivovat virtuální prostředí, abychom
mohli pracovat s knihovnami a nástroji v něm nainstalovanými.</p>
<h2>Instalace</h2>
<p>Do příkazové řádky s aktivním virtuálním prostředím zadej následující příkaz:</p>
<div class="highlight"><pre><span></span><span class="o">(</span>venv<span class="o">)</span>$ python -m pip install jupyter pandas matplotlib requests seaborn scipy scikit-learn plotly xlrd openpyxl
</pre></div><p>Tímto příkazem se do virtuálního prostředí nainstalovaly následující knihovny (a některé další jejich závislosti):</p>
<ul>
<li>Jupyter - webové rozhraní pro interaktivní a reprodukovatelnou práci s Pythonem</li>
<li>Pandas - pro práci s tabulkovými daty</li>
<li>Matplotlib - jedna z nejznámějších knihoven pro tvorbu grafů</li>
<li>Seaborn - rozšíření pro Matplotlib, které umí vytvořit pokročilejší grafy</li>
<li>SciPy - švýcarský nůž pro věděcké výpočty a pokročilou matematiku</li>
<li>Scikit-learn - sbírka nejznámějších algoritmů pro strojové učení</li>
<li>Requests - knihovna pro práci s HTTP (webovými a API) požadavky</li>
<li>Plotly - knihovna pro vytváření interaktivních grafů</li>
<li>Xlrd - knihovna pro načítání souborů .xls/.xlsx</li>
<li>Openpyxl - knihovna pro načítání a zápis souborů .xlsx</li>
</ul>
<p>V následující kapitole se podíváme na to, jak Jupyter spustit a jak s ním pracovat.</p>