<h1>Instalace</h1>
<p>Instalace všeho potřebného není složitá a zabere jen chvíli. Pokud se během ní
přeci jen něco pokazí, popros na Slacku nebo někoho zkušenějšího o radu.</p>
<p>Další kroky počítají s tím, že máš nainstalovaný a funkční Python 3.6, 3.7 nebo 3.8.
Pokud ne, jedna z následujících tří alternativních cest by tě do takové situace měla snadno dovést:</p>
<ul>
<li><p>Máš-li aktualizované Windows 10, úplně nejjednodušší je použít instalaci z <a href="https://www.microsoft.com/store/productId/9MSSZTT1N39L">Microsoft Store</a>.</p>
</li>
<li><p>Obecný návod na instalaci máme k dispozici <a href="https://naucse.python.cz/course/pyladies/sessions/install/">v začátečnickém kurzu</a>. Až budeš vybírat instalátor, sáhni po tom s nejnovější verzí (v okamžiku začátku kurzu 3.8.5), ideálně v 64bitové verzi.</p>
</li>
<li><p>Můžeš použít distribuci <a href="https://docs.conda.io/en/latest/miniconda.html">miniconda</a>, s ní obvykle nebývají problémy. Lidé z oblasti data science (včetně některých autorů těchto materiálů) ji rádi používají - sice se tak připravují o práci s "čistým" Pythonem, ale zjednodušují si instalaci některých (zejména výpočetních) knihoven, které závisejí na externích binárních balíčcích. Na vytváření virtuálních prostředí a instalace pak slouží příkaz <code>conda</code>, viz <a href="https://docs.conda.io/projects/conda/en/latest/user-guide/index.html">dokumentace</a>.</p>
</li>
</ul>
<h2>Adresář, vytvoření a aktivace virtuálního prostředí</h2>
<p>Nejprve si připrav adresář pro ukládání souborů (třeba <code>pydata</code>) a v něm si vytvoř
virtuální prostředí.</p>
<p>Pokud nevíš jak na to, kompletní návod je stejně jako pro instalaci Pythonu k dispozici
v <a href="https://naucse.python.cz/2019/pyladies-ostrava-podzim/beginners/venv-setup/">materiálech pro začátečnický kurz</a>.</p>
<p>Po každém spuštění příkazové řádky bude potřeba aktivovat virtuální prostředí, abychom
mohli pracovat s knihovnami a nástroji v něm nainstalovanými.</p>
<h2>Instalace knihoven</h2>
<p>Do příkazové řádky s aktivním virtuálním prostředím zadej následující příkaz:</p>
<div class="highlight"><pre><span></span><span class="o">(</span>venv<span class="o">)</span>$ python -m pip install jupyter pandas matplotlib requests seaborn scipy scikit-learn sqlalchemy plotly xlrd openpyxl
</pre></div><p>Tímto příkazem se do virtuálního prostředí nainstalovaly následující knihovny (a některé další jejich závislosti):</p>
<ul>
<li>Jupyter - webové rozhraní pro interaktivní a reprodukovatelnou práci s Pythonem</li>
<li>Matplotlib - jedna z nejznámějších knihoven pro tvorbu grafů</li>
<li>Openpyxl - knihovna pro načítání a zápis souborů .xlsx</li>
<li>Pandas - pro práci s tabulkovými daty</li>
<li>Plotly - knihovna pro vytváření interaktivních grafů</li>
<li>Requests - knihovna pro práci s HTTP (webovými a API) požadavky</li>
<li>Scikit-learn - sbírka nejznámějších algoritmů pro strojové učení</li>
<li>SciPy - švýcarský nůž pro vědecké výpočty a pokročilou matematiku</li>
<li>Seaborn - rozšíření pro Matplotlib, které umí vytvořit pokročilejší grafy</li>
<li>Sqlalchemy - knihovna pro sjednocený, vysokoúrovňový přístup k databázím</li>
<li>Xlrd - knihovna pro načítání souborů .xls/.xlsx</li>
</ul>
<p>Pokud kterýkoliv z kroků selže, nebo si jen nebudeš vědět rady, zeptej se na Slacku v kanále <code>#poradna</code>, ideálně ještě před zahájením kurzu.</p>
<p>V následující kapitole se podíváme na to, jak Jupyter spustit a jak s ním pracovat.</p>