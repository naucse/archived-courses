<h1>Domácí příprava na první hodinu strojového učení</h1>
<p><strong>Povinné</strong> :)</p>
<p>Konečně se dočkáte Úvodu do strojového učení a seznámení s
regresí. Vzhledem  k situaci bude hodina ještě mnohem experimentálnější než se
čekalo, proto Vás prosíme o shovívavost a hlavně spolupráci.</p>
<p>Hodinu jsme připravovali tak, aby byla co nejvíce interaktivní. Proto jsme
ji nechtěli (a stále nechceme) učit online. Není ale jiné cesty, tak nám pojďte
pomoci.</p>
<p><strong>Nechceme vám říkat, jak se věci mají dělat, chceme, abyste věděli, co chcete
dělat a proč. Proto je naším cílem donutit vás, abyste si správný postup
vymysleli sami.</strong> K tomu potřebujeme, abyste se v hodině nebáli odpovídat na
otázky, zapojovat do debaty a nebát se sdílet vaše nápady. Nebudeme přes video
mít moc možností, jak vás k tomu donutit, tak se zkuste předem psychicky
nachystat na to, že od vás budeme chtít slyšet vaše názory a řešení. Žádná
odpověď není špatná, s čímkoli přijdete, bude plus. Nebojte se, úplně stačí,
že se bojíme my.</p>
<p>A začneme domácími úkoly:</p>
<ol>
<li><p>Stáhněte si toto <a href="naucse:static?filename=krajina.pdf">PDF</a> a pokud máte možnost vytiskněte.</p>
</li>
<li><p>Představ si, že sis najala zeměměřiče a vyslala ho do neznámé
krajiny. Zadala jsi mu souřadnice několika bodů (žiješ teď v zjednodušeném
prostoru, souřadnice je tedy pouze jedno číslo) a on pro tebe naměřil
zeměpisnou výšku v těchto bodech. Naměřené body máš zobrazeny na staženém
obrázku.</p>
<p>Po naměření těchto bodů se zeměměřič rozhodl státi datovým analytikem,
přihlásil se na kurz od PyLadies a s měřením definitivně skončil.  Nás by
ale zajímalo, jak by asi tak mohla celá krajina vypadat.</p>
<p>Pokud nerozumíš staženému obrázku, podívej se na tento obrázek:
 <img src="naucse:static?filename=krajina-priklad.png" alt="krajina-příklad"></p>
<p>Na vodorovné ose máme souřadnici a na svislé ose nadmořskou výšku (ta může
být i záporná, hladina moře stoupla díky globálnímu oteplování).  Modré
body ukazují naměřené hodnoty ve vybraných bodech, nakreslená křivka
skutečnou krajinu (měření jsou v tomto případě přesná, v realitě to tak být
nemusí).</p>
<p>Vezmi si tužku a zkus si na staženém obrázku nakreslit krajinu tak, jak si ji dle daných měření představuješ. (Nejde nám o
interpolaci! Není nutné, aby tvoje <em>čára</em> vedla přímo skrz dané
body. Uvědom si, že měření mohou být zatížena chybou. Zeměměřič také měřil
pouze v bodech, které jsi mu zadala (vybrala náhodně), nemusí to tedy být
ani vrcholy, ani údolí, ani jiné význačné body.)</p>
<p>Zkus odpovědět na následující otázky:</p>
<p><strong>Otázky:</strong></p>
<ul>
<li><p>Jsi si svým odhadem jistá? Existuje více možností, jak by mohla
  krajina vypadat?</p>
</li>
<li><p>Jak bys změřila (vyčíslila) kvalitu své schopnosti
  odhadovat neznámou krajinu?</p>
</li>
<li><p>Pokud bys měla k dispozici dvě řešení, jak by se dalo určit, které  z
  nich krajinu vystihuje lépe?</p>
</li>
</ul>
<p><strong>NEZAPOMEŇ:</strong></p>
<ul>
<li>Negooglit, přemýšlet. Nehledat materiály na hodinu, řešení tam stejně
není.</li>
<li>Nejde o správnou odpověď, jde o to shromáždit co nejvíc nápadů, abychom
mohli na hodině správné řešení společně hledat. Špatná
odpověď neexistuje!</li>
<li>Chceme znát všechno, co tě napadne, i když ti to třeba bude připadat
jako hloupý nápad.</li>
<li>Pokud jsi v kontaktu s dalšími účastnicemi kurzu, nebojte se vymýšlet
společně.</li>
<li>Nechápeš-li zadání, chyba není na tvé straně. Ozvi se na slacku nebo
mailem, dovysvětlíme.</li>
</ul>
</li>
<li><p>Obrázek vyfoť a spolu s odpověďmi na otázky pošli na slacku do soukromé
zprávy nebo na mail frenzy.madness@gmail.com. Na začátku hodiny vaše nápady
shrneme (nikdo nebude jmenován) a pobavíme se o nich.</p>
</li>
<li><p>Obrázek nezahazuj, budeš ho v hodině ještě potřebovat!</p>
</li>
<li><p>V první hodině nebudeme vůbec řešit implementaci (nebude se nic
programovat), ale kvůli funkčnosti notebooků s materiály si nainstalujte
knihovnu scikitlearn.</p>
<div class="highlight"><pre><code>pip install sklearn</code></pre></div></li>
</ol>