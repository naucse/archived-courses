<h1>Spolupráce</h1>
<p>„Opravdové” programy zřídka vznikají prací jednoho člověka.
Víc hlav víc ví, a tak je dobré si na projekt vytvořit tým.</p>
<p>Každý člen týmu potřebuje mít přístup k práci ostatních.
K tomu se dá použít Git: někde na internetu si zařídíme <em>sdílený repozitář</em>,
se kterým se všichni budou synchronizovat.</p>
<h2>GitHub</h2>
<p>Na Internetu existuje spousta stránek, kam se dají nahrávat gitové repozitáře
s kódem – např. <a href="https://gitlab.com/">GitLab</a>,
<a href="https://bitbucket.org">BitBucket</a>,
<a href="https://pagure.io/">Pagure</a> nebo
<a href="https://launchpad.net/">Launchpad</a>.
Aktuálně nejpopulárnější je ale <a href="https://github.com">GitHub</a>, který si tady
ukážeme.</p>
<p>Jestli ještě nemáš uživatelský účet na <a href="https://github.com">github.com</a>, jdi
tam a založ si ho.</p>
<h2>Spojení tvého repozitáře s remote repozitářem</h2>
<p>Na úvodní stránce Githubu po založení účtu uvidíš na úvodní stránce <code>Learn Git and GitHub without any code!</code> a pod ním najdeš tlačítko <code>Start a project</code>. Zvol si jméno pro svůj nový repozitář, třeba <code>pyladies</code> a zbytek nastavení nech tak, jak je a klikni na <code>Create repository</code>.</p>
<p>Uvidíš stránku s velkým množství různých příkazů. Nás zajímá druhá sekce <code>…or push an existing repository from the command line</code>.</p>
<p>Zkopíruj si příkaz začínající na <code>git remote add origin ...</code> a vlož ho do příkazové řádky tak, kde máš svůj gitový repozitář, který jsme si společně nastavily. Po stisknutí <code>enter</code> ti příkazová řádka nic nevypíše, což je signál, že všechno proběhlo v pořádku.</p>
<p>Stejným způsobem si zkopíruj a vlož k sobě do terminálu příkaz <code>git push -u origin master</code>. Github se tě zeptá na tvé přihlašovací údaje. Vlož je (pozor, když budeš psát heslo, tak to bude vypadat, že vůbec nepíšeš, to je však jen z důvodu bezpečnosti, klávesnice ti funguje v pořádku) a pak už by si měla vidět <code>Branch 'master' set up to track remote branch 'master' from 'origin'.</code></p>
<p>To znamená, že tvůj lokální repozitář se právě nahrál na tzv. remote repozitář. Repozitář jsme označili jménem <em>origin</em>. Když se proklikneš do svého nového repozitáře na Githubu (<code>https://github.com/tvoje_jmeno/nazev_repozitare</code>), uvidíš tu přesnou kopii tvé složky s lekcemi.</p>
<h2>Posílání změn <small>(<code>git push</code>)</small></h2>
<p>Co když uděláš nějaké změny, například vypracuješ domácí úkol na svém druhém počítači a chtěla by, aby změny byly vidět v tvém repozitáři na Githubu? K tomu slouží příkaz <code>git push</code>.</p>
<p>Pamatuješ ještě na básničku, kterou jsme psali, když jsme se učili s Gitem? Napiš si jí ještě jednou, ať jí neztratíme. Přepni se do složky aktuální lekce, vytvoř soubor <code>basnicka.txt</code> a napiš do něj nějakou básničku. Přidej jí do Gitu (pomocí příkazů <code>git add</code> a <code>git commit</code>). Nezapomeň, že je třeba mít na obou počítačích nainstalovaný a nastavený Git.</p>
<p>Pomocí příkazu <code>git push origin master</code> nahraješ nové změny na Github.</p>
<h2>Stažení změn <small>(<code>git pull</code>)</small></h2>
<p>Máš zase svůj oblíbený počítač, kde máš všechny materiály, ale chybí ti tam úkol, který si vypracovala na svém druhém počítači a nahrála na Github?</p>
<p>Přepni se do složky s materiály, kde máš svůj Gitový repozitář a napiš <code>git pull origin master</code>.
Všechny změny by se ti měly stáhnout do tvého lokálního repozitáře.</p>
<h2>Žádost o začlenění <small>(<em>pull request</em>)</small></h2>
<p>Pull requesty se používají, když chceš začlenit nějaké změny do projektu, na kterém pracuješ. Ve větvi <code>master</code> by měl být funkční a hotový kód, na různé pokusy slouží větve <code>branch</code>, o kterých jsme mluvili v minulé sekci.</p>
<p>My budeme využívat pull requesty k efektivní kontrole domácích projektů. Vytvoř si teď pro demonstraci novou větev, ve které upravíme naší básničku <code>git branch uprava_basnicky</code> a přepni se do ní <code>git checkout uprava_basnicky</code>. Teď udělej nějaké změny v básničce, přidej autora, další sloku, cokoliv tě napadne.</p>
<p>Přijde úpravy do Git jako novou revizi pomocí příkazů <code>git add</code> a <code>git commit</code>. Pak pomocí příkazu <code>git push origin uprava_basnicky</code> nahraj změny na Github. Vidíš, že v tomhle případě <em>nepíšeme</em> <code>git push origin master</code>, protože teď nechceme zveřenovat změny ve větvi master, ale ve větvi, kde jsme upravili naší básničku.</p>
<p>Jdi do svého repozitáře na Github a klikni na sekci <code>Pull requests</code>. Uvidíš velké zelené tlačítko <code>New pull request</code>. Po kliknutí uvidíš stránku nadepsanou <code>Compare changes</code>. Tady musíš nastavit, co kam chceš vlastně začlenit. Jako <code>base</code> nech větev master a do <code>compare</code> zvol větev <code>uprava_basnicky</code>.</p>
<p>Github ti ukáže všechny změny, které si na té větvi udělala, pak už stačí jen kliknout na <code>Create new pull request</code>. V sekci <code>Pull requests</code> najednou uvidíš v závorce (1). To znamená, že si vytvořila pull request.</p>
<p>Pošli odkaz na pull request svému kouči, který ti domácí úkol opraví. Díky Githubu ti může napsat komentáře přímo do kódu a nebude tak muset vypisovat čísla řádků a do je na nich špatně. Až ti kouč úkol schválí, můžeš změny sloučit do master větve pomocí tlačítka <code>Merge pull request</code>. Pak se ti správný a schválený úkol nahraje do tvé master větve. Aby si ho měla v master větvi i ve svém počítači, použij náš známý příkaz <code>git pull origin master</code>.</p>
<h2>Naklonování repozitáře <small>(<code>git clone</code>)</small></h2>
<p>Pokud budeš chtít mít přístup ke svým materiálům z lekcí z dalšího počítače, je nutné si tam repozitář tzv. naklonovat. Nezapomeň, že je třeba mít nainstalovaný a nastavený Git.
Na úvodní stránce tvého repozitáře uvidíš velké zelené tlačítko <code>Clone or download</code>. Klikni na něj a zvol možnost <code>Clone with HTTPS</code>. Ještě tu je druhá možnost (<code>Clone with SSH</code>), kterou nebudeme využívat. V příkazové řádce uvidíš <code>Cloning into 'nazev_repozitare'...</code>. Vytvořila se ti nová složka, kde je přesná kopie tvého repozitáře z githubu. Přepni se do ní, zkus příkaz <code>git status</code>. Funguje?</p>
<h2>Hlášení chyb <small>(<em>issues</em>)</small></h2>
<p>Občas nastane situace, kdy v nějakém projektu najdeš chybu, ale nemáš čas nebo
znalosti, abys ji opravila. Pro tyto případy slouží na GitHubu záložka
 <em>Issues</em>, kde se nachází seznam nahlášených problémů.
Nenajdeš-li mezi nimi „svoji” chybu, můžeš ji
nahlásit – stačí kliknout na <em>New Issue</em>
a můžeš psát, kdy chyba nastává, co program dělá
špatně a co by měl dělat místo toho.</p>
<h2>Návod na odevzdání domácího úkolu</h2>
<ul>
<li>Vytvoř si novou větev, kterou si pojmenuj nějak unikátně (např. piskvorky). Je lepší nepoužívat diakritiku a jako oddělovač používat podtržítko. <code>git branch piskvorky</code></li>
<li>Přepni se do nové větve. <code>git checkout piskvorky</code></li>
<li>Napiš úkol.</li>
<li>Přidej změny do stage a pak udělej commit. <code>git add piskvorky</code>,  <code>git commit -m 'Home work - game piskvorky.'</code></li>
<li>Pushni větev do repozitáře na githubu. <code>git push origin piskvorky</code></li>
<li>Udělej nový pull request. Návod v sekci Žádost o začlenění (pull request)</li>
<li>Pošli koučovi odkaz na pull request do slacku.</li>
<li>Potom, co ti kouč úkol schválí, udělej merge do master větve. Na stránce pull requestu v dolní části je zelené tlačíko <code>Merge pull request</code>. </li>
<li>Stáhni si změny do lokálního repozitáře (ve tvém počítači) do větve master. <code>git checkout master</code>, <code>git pull origin master</code></li>
<li>Pokud budeš v průběhu práce na domácích úkolu dělat změny v jiných souborech, přepni se nejdřív na větev master, udělej změny a commitni je a pak se vrať do větve s domácím úkolem.</li>
</ul>