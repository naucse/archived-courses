<h1>První program</h1>
<div class="highlight"><pre><span></span><span class="gp">&gt;&gt;&gt; </span><span class="mi">3</span> <span class="o">+</span> <span class="mi">4</span>
<span class="go">7</span>
</pre></div><p>Psaní příkazů přímo v Pythonu, <em>interaktivně</em>,
má jednu velkou nevýhodu:
to co napíšeš se ztratí jakmile zavřeš okno příkazové řádky.
Na jednoduché výpočty to nevadí, ale až budou tvoje programy složitější,
budeš je potřebovat nějak uložit.</p>
<p>Otevři editor.
(Ten bys měl/a mít nainstalovaný, jestli ne, instrukce jsou v <a href="naucse:page?lesson=beginners/install-editor">předchozí
lekci</a>.)</p>
<p>V něm vytvoř nový soubor, do kterého napiš následující text:</p>
<div class="highlight"><pre><span></span><span class="nb">print</span><span class="p">(</span><span class="s2">&quot;Ahoj světe!&quot;</span><span class="p">)</span>
</pre></div><p>Pak soubor ulož jako <code>ahoj.py</code>:</p>
<ul>
<li>V adresáři, kde máš soubory ke kurzům Pythonu, si založ adresář pojmenovaný
podle čísla lekce: <code>01</code>.
Měl by být vedle tvého virtuálního prostředí.</li>
<li>Do něj pak soubor ulož pod jménem <code>ahoj.py</code>.</li>
</ul>
<p>Pokud máš v ukládacím okýnku možnost zvolit <em>kódování</em>, zvol <code>UTF-8</code>.
Můžeš–li zvolit typ souboru, zvol <code>.py</code> nebo „všechny soubory“.</p>
<p>Po uložení s příponou <code>.py</code> by měl editor program obarvit: text v uvozovkách
by měl mít jinou barvu než slovo <code>print</code>.
Barvy napovídají, jak bude Python souboru rozumět.
Až si na ně zvykneš, můžou ti pomoci najít překlepy.</p>
<h2>Spuštění</h2>
<p>Otevři si příkazovou řádku.
Pomocí <code>cd</code> donaviguj do adresáře, kde máš soubory ke kurzům Pythonu,
tedy adresáře <code>venv</code> a <code>01</code>.</p>
<div class="admonition note"><p>S příkazovou řádkou jsme se seznámili
v <a href="naucse:page?lesson=beginners/cmdline">minulé lekci</a>, která popisuje i změnu aktuálního
adresáře pomocí příkazu <code>cd</code>.</p>
</div><p>Aktivuj si virtuální prostředí.</p>
<div class="admonition note"><p>Příkaz k tomu jsme si ukázali na konci
<a href="naucse:page?lesson=beginners/venv-setup">návodu na tvorbu virtuálního prostředí</a>; končí <code>activate</code>.</p>
</div><p>Pak pomocí <code>cd 01</code> zajdi do adresáře s programem.</p>
<p>A pak zadej tento příkaz:</p>
<div class="highlight"><pre><span></span><span class="gp gp-VirtualEnv">(venv)</span><span class="gp">$ </span>python ahoj.py
</pre></div><p>Pokud se vypíše hláška <code>Ahoj světe!</code>, gratuluji!
Napsal/a a spustil/a jsi svůj první program v Pythonu!</p>
<p>Jestli to nefunguje, zkontroluj, že:</p>
<ul>
<li>Máš zapnuté virtuální prostředí.
(Na příkazové řádce se musí ukazovat <code>(venv)</code>;
pokud tam není, použij příkaz „activate“ z <a href="naucse:page?lesson=beginners/install">minula</a>.)</li>
<li>Jsi ve správném adresáři. Zkus <code>pwd</code> (Unix) nebo <code>cd</code> (Windows).
Aktuální adresář musí být ten, do kterého jsi uložil/a
soubor s programem.</li>
<li>Soubor se opravdu jmenuje <code>ahoj.py</code>.
Pomocí <code>ls</code> (Unix) nebo <code>dir</code> (Windows) zkontroluj, že se soubor opravdu
jmenuje <code>ahoj.py</code> a ne třeba <code>ahoj.py.txt</code>.
Jestli ne, ulož ho znovu pod správným jménem.</li>
<li>Soubor <code>ahoj.py</code> obsahuje správný příkaz, včetně všech uvozovek a závorek.</li>
<li>Slovo <code>(venv)</code> ani znak <code>$</code> nezadáváš – v materiálech jsou proto, aby bylo
poznat že jde o příkaz příkazové řádky.
Na <code>$</code> (nebo, na Windows, <code>&gt;</code>) končí dotaz, který vypíše sám počítač.
Příkaz, který zadáváš ty, je jen <code>python ahoj.py</code>.</li>
</ul>
<p>A jestli to pořád nefunguje, zeptej se
kouče.</p>