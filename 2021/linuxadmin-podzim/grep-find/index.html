<h1>Hledání</h1>
<p>Přesuň se do adresáře <code>data-shell/writing</code>, kde se nachází soubor <code>haiku.txt</code></p>
<div class="highlight"><pre><span></span><span class="gp">$ </span>cat haiku.txt 
<span class="go">The Tao that is seen</span>
<span class="go">Is not the true Tao, until</span>
<span class="go">You bring fresh toner.</span>

<span class="go">With searching comes loss</span>
<span class="go">and the presence of absence:</span>
<span class="go">&quot;My Thesis&quot; not found.</span>

<span class="go">Yesterday it worked</span>
<span class="go">Today it is not working</span>
<span class="go">Software is like that.</span>
</pre></div><p>(Jsou to básničky ze <a href="http://wiki.c2.com/?ComputerErrorHaiku">soutěže časopisu Salon</a>.)</p>
<h2>grep</h2>
<p>Náš úkol je podívat se na řádky, kde se nachází slovo <em>not</em>.
Existuje program <code>grep</code>, kterému předáš hledané slovo a soubor(y) k prohledání
– a on řádky s daným slovem vypíše.</p>
<p>Následující příkaz tedy hledá v souboru <code>haiku.txt</code> řetězec <code>not</code> a vypíše každý řádek s tímto řetězcem:</p>
<div class="highlight"><pre><span></span><span class="gp">$ </span>grep not haiku.txt 
<span class="go">Is not the true Tao, until</span>
<span class="go">&quot;My Thesis&quot; not found.</span>
<span class="go">Today it is not working</span>
</pre></div><p>Příkaz <code>grep</code> má spoustu zajímavých přepínačů, například:</p>
<ul>
<li><code>-i</code>: Nezáleží na velikosti písmen (<em>case <strong>i</strong>nsensitive</em>).</li>
<li><code>-n</code>: Vypíše čísla řádků.</li>
<li><code>-w</code>: Hledá jen celá slova.</li>
<li><code>-F</code>: Hledá přesně zadaný řetězec (viz níže).</li>
</ul>
<p>Takhle můžeš najít všechny řádky se slovem <em>the</em> nebo <em>The</em>:</p>
<div class="highlight"><pre><span></span><span class="gp">$ </span>grep -i the haiku.txt 
<span class="go">The Tao that is seen</span>
<span class="go">Is not the true Tao, until</span>
<span class="go">and the presence of absence:</span>
<span class="go">&quot;My Thesis&quot; not found.</span>
</pre></div><p>Jejda, tam je ale něco navíc!
Jak příkazem odstraníš z výpisu řádek se slovem <em>Thesis</em>?</p>
<div class="highlight"><pre><span></span><span class="gp">$ </span>grep -iw the haiku.txt 
<span class="go">The Tao that is seen</span>
<span class="go">Is not the true Tao, until</span>
<span class="go">and the presence of absence:</span>
</pre></div><p><code>grep</code> je velice užitečný program. Pokud pracuješ s Bashem, brzy se z něj stane tvůj nejlepší kamarád. 
Pozor ale na to, co <code>grep</code> bere jako hledaný řetězec: je to totiž regulární výraz (angl. <em>regular expression</em>, <em>regex</em>).
Pokud hledáš jen písmenka, nenarazíš na problém, ale u znaků jako tečky, hvězdičky, otazníky apod. může být výstup jiný než očekáváš.</p>
<p>Zkus několik příkazů:</p>
<div class="highlight"><pre><span></span><span class="gp">$ </span>grep -i the.i haiku.txt 
<span class="gp">$ </span>grep -i <span class="s1">&#39;.*&#39;</span> haiku.txt
<span class="gp">$ </span>grep -iw <span class="s1">&#39;.....&#39;</span> haiku.txt
</pre></div><p>Regulární výrazy jsou velice užitečné, ale taky jsou nad rámec tohoto kurzu
(nebo aspoň této lekce).
Zatím si tedy zapamatuj, že speciální funkce znaků můžeš vypnout pomocí
přepínače <code>-F</code> (aby je nezpracoval <code>grep</code>) a uzavřením do jednoduchých
uvozovek (aby je nezpracoval Bash).</p>
<h2>find</h2>
<p>Příkaz <code>find</code> je další užitečný hledací příkaz.</p>
<div class="highlight"><pre><span></span><span class="gp">$ </span>find . -name <span class="s1">&#39;*.txt&#39;</span>
<span class="go">./haiku.txt</span>
<span class="go">./data/LittleWomen.txt</span>
<span class="go">./data/two.txt</span>
<span class="go">./data/one.txt</span>
</pre></div><p>Příklad výše hledá v aktuálním adresáři (<code>.</code>) a všech podadresářích soubory,
které odpovídají masce <code>*.txt</code>.</p>
<div class="admonition note"><p>Proč je <code>'*.txt'</code> v uvozovkách?
Vzpomeň si, že znak <code>*</code> zpracovává samotný Bash: kdybys <code>*.txt</code> zadala
bez uvozovek, <code>find</code> by dostal jako argumenty všechny soubory <code>*.txt</code>
z aktuálního adresáře.
Uvozovky říkají Bashi, aby příkazu <code>find</code> předal opravdu <code>*.txt</code>.
<code>find</code> tak může odpovídající soubory hledat sám – i v podadresářích.</p>
</div><p>Příkaz <code>find</code> má kromě <code>-name</code> spoustu jiných přepínačů.
Až je budeš potřebovat, najdeš je v manuálové stránce.</p>
<p>Podobného výsledku jako výše (ale bez jména adresáře) dosáhneš když zadáš:</p>
<div class="highlight"><pre><span></span><span class="gp">$ </span>ls --recursive <span class="p">|</span> grep txt
<span class="go">haiku.txt</span>
<span class="go">LittleWomen.txt</span>
<span class="go">one.txt</span>
<span class="go">two.txt</span>
</pre></div><p>I bez jména adresáře se takový výstup občas hodí – třeba když chceš spočítat,
kolik těch souborů je:</p>
<div class="highlight"><pre><span></span><span class="gp">$ </span>ls --recursive <span class="p">|</span> grep txt <span class="p">|</span> wc -l
<span class="go">4</span>
</pre></div>