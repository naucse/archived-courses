<h1>Echo</h1>
<p>Další z velice jednoduchých nástrojů, které při práci v příkazové řádce
využiješ, je <code>echo</code>.
Tento příkaz vypíše všechny argumenty, které dostane.</p>
<div class="highlight"><pre><span></span><span class="gp">$ </span><span class="nb">echo</span> haló haló
<span class="go">haló haló</span>
</pre></div><p>K čemu je to dobré? Můžeš si takto otestovat, jestli operace které se chystáš
provést na souborech dělají přesně to, co chceš.
Bash může jednotlivé argumenty trochu měnit, takže konkrétní program dostává
trochu jiný seznam argumentů než to, co napíšeš.</p>
<p>Následující program říká Bashi: zavolej program <code>echo</code> a dej mu tři argumenty:
<code>ahoj</code>, <code>halo</code> a <code>halooo</code>.
Všimni si, že mezery zde nehrají roli: oddělují jednotlivé argumenty,
které Bash předá dál.
Příkaz <code>echo</code> tak dostane jen ty tři slova a vypíše je oddělená mezerami.</p>
<div class="highlight"><pre><span></span><span class="gp">$ </span><span class="nb">echo</span> ahoj      halo halooo
<span class="go">ahoj halo haloo</span>
</pre></div><p>V následujícím příkazu <code>echo</code> dostane celkem 7 argumentů: <code>ahoj</code> a
6 jmen souborů, které Bash vytvoří z <code>*.pdb</code>.</p>
<div class="highlight"><pre><span></span><span class="gp">$ </span><span class="nb">echo</span> ahoj *.pdb
<span class="go">ahoj cubane.pdb ethane.pdb methane.pdb octane.pdb pentane.pdb propane.pdb</span>
</pre></div><p>Pokud potřebuješ zachovat řetězec i včetně mezer, hvězdiček a dalších znaků,
můžeš použít uvozovky.
Bash bude všechno co je uvnitř jednoduchých uvozovek (<code>'</code>) brát jako
jeden argument.</p>
<div class="highlight"><pre><span></span><span class="gp">$ </span><span class="nb">echo</span> <span class="s1">&#39;ahoj     *.pdb&#39;</span>
<span class="go">ahoj     *.pdb</span>
</pre></div><p>Doporučuji používat uvozovky vždy, když si nejseš jistá,
jestli něco Bash nebude považovat za speciální znak:</p>
<div class="highlight"><pre><span></span><span class="gp">$ </span><span class="nb">echo</span> <span class="s1">&#39;&lt;o.o&gt; je robot #1! :)&#39;</span>
<span class="go">&lt;o.o&gt; je robot #1! :)</span>
</pre></div><div class="admonition note"><p class="admonition-title">Rozdíl mezi `cat` a `echo`</p>
<p>Tyhle dva příkazy si lidi občas pletou.</p>
<p><code>cat</code> vypisuje <em>obsah</em> souboru, jehož jméno dostane jako argument.
Takový soubor musí existovat.
Příkaz <code>echo</code> vypisuje přímo argumenty které dostane – ať už to jsou jména
souborů nebo ne:</p>
<div class="highlight"><pre><span></span><span class="go">echo soubor.txt</span>
<span class="go">soubor.txt</span>
</pre></div></div><h1>Dvojité uvozovky</h1>
<p>Na rozdíl od Pythonu je v Bashi rozdíl mezi jednoduchými a dvojitými uvozovkami.
Uvnitř dvojitých bude sice Bash zachovávat mezery, ale některé znaky
(jako <code>$</code> a <code>`</code>) si speciální význam zachovají.</p>
<p>Zkus si tento příkaz se speciálním znakem <code>$</code>:</p>
<div class="highlight"><pre><span></span><span class="gp">$ </span><span class="nb">echo</span> <span class="nv">$0</span>
<span class="go">bash</span>
</pre></div><p>Místo <code>$0</code> Bash doplní jméno aktuálního shellu: <code>bash</code>, nebo na některých
systémech <code>/bin/bash</code>.
Samotné <code>echo</code> nic nepřevádí, pouze vypisuje přesně to, co dostává jako argument.
To Bash nahradí <code>$0</code> konkrétním řetězcem.</p>
<p>Ve dvojitých uvozovkách Bash nezpracovává hvězdičku, ale <code>$0</code> funguje dál:</p>
<div class="highlight"><pre><span></span><span class="gp">$ </span><span class="nb">echo</span> <span class="s2">&quot;*&quot;</span>
<span class="go">*</span>
<span class="gp">$ </span><span class="nb">echo</span> <span class="s2">&quot;</span><span class="nv">$0</span><span class="s2">&quot;</span>
<span class="go">bash</span>
</pre></div><p>Uvnitř jednoduchých ale je speciální znak jen jeden: ukončující <code>'</code>.</p>
<div class="highlight"><pre><span></span>$ <span class="nb">echo</span> <span class="s1">&#39;$0&#39;</span>
<span class="nv">$0</span>
$ <span class="nb">echo</span> <span class="s1">&#39;*&#39;</span>
*
</pre></div><p>Dokud neznáš pravidla o tom, které znaky jsou v <code>""</code> speciální,
používej radši jednoduché uvozovky.</p>
<h2>Echo do souboru</h2>
<p><code>echo</code> je další způsob, jak vytvářet soubory.
Znáš už <code>touch</code> a <code>nano</code> (případně jakýkoli jiný textový editor);
teď k nim přidej přesměrování z <code>echo</code>:</p>
<div class="highlight"><pre><span></span><span class="gp">$ </span><span class="nb">echo</span> haló haló &gt; basnicka.txt
<span class="gp">$ </span>cat basnicka.txt
<span class="go">haló haló</span>
</pre></div><p>Přesměrováním se ale původní obsah souboru smaže, takže když budeš chtít dopsat
do básničky další řádek, nepůjde to:</p>
<div class="highlight"><pre><span></span><span class="gp">$ </span><span class="nb">echo</span> <span class="s1">&#39;co se stalo?&#39;</span> &gt; basnicka.txt
<span class="gp">$ </span>cat basnicka.txt
<span class="go">co se stalo?</span>
</pre></div><p>Pro přidání textu do souboru můžeš použit další druh přesměrování: <code>&gt;&gt;</code>.
S ním původní obsah v souboru zůstane a nový text bude přidán na konec:</p>
<div class="highlight"><pre><span></span><span class="gp">$ </span><span class="nb">echo</span> haló haló &gt; basnicka.txt
<span class="gp">$ </span>cat basnicka.txt
<span class="go">haló haló</span>
<span class="gp">$ </span><span class="nb">echo</span> <span class="s1">&#39;co se stalo?&#39;</span> &gt;&gt; basnicka.txt
<span class="gp">$ </span>cat basnicka.txt
<span class="go">haló haló</span>
<span class="go">co se stalo?</span>
</pre></div><p>Jiný způsob jak napsat něco do souboru je přesměrovat výstup z <code>cat</code>.
Text pak napíšeš přímo do příkazové řádky:</p>
<div class="highlight"><pre><span></span><span class="gp">$ </span>cat &gt; basnicka.txt  <span class="c1"># (následující řádky napiš ty!)</span>
<span class="go">ahoj ahoj</span>
<span class="go">jak se máš?</span>
<span class="gp">$ </span>cat basnicka.txt    <span class="c1"># (následující řádky vypíše cat)</span>
<span class="go">ahoj ahoj</span>
<span class="go">jak se máš?</span>
</pre></div><p>Další způsob jak uložit text do souboru je použít <code>echo</code> a jednoduché uvozovky.
Bash ti v rámci uvozovek dokonce umožní napsat víc řádků.
Na konci je potřeba řetězec uzavřít a přesměrovat do souboru.</p>
<div class="highlight"><pre><code>$ echo 'halo halo
&gt; co se stalo
&gt; ...' &gt; basnicka.txt
$ cat basnicka.txt 
halo halo
co se stalo
...</code></pre></div><div class="admonition note"><p>Když zadáváš víceřádkový příkaz, změní se výzva (prompt): místo <code>$</code>
je poslední znak většinou <code>&gt;</code>.</p>
<p>Znamená to že příkaz ještě není ukončený.
Kdyby se ti ho nedařilo zavřít (zde jednoduchou uvozovkou),
zmáčkni <kbd>Ctrl</kbd>+<kbd>C</kbd> a začni znovu.</p>
</div>