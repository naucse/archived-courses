<h1>Zkratky</h1>
<p>Poznali jsme spoustu zkratek a kláves, které ti usnadní pohyb po příkazové
řádce.
Shrňme si je a přidejme pár dalších:</p>
<p>Některé zkratky umožňují hledat v historii:</p>
<ul>
<li>Šipky <kbd>↑</kbd> a <kbd>↓</kbd> listuje v historii zadaných příkazů.</li>
<li>Klávesy <kbd>PgUp</kbd> a <kbd>PgDn</kbd> mačkej po tom, co napíšeš začátek příkazu.
Listují v historii podobně jako šipky, ale omezují se na příkazy které začínají tím co
už je na řádku napsáno.
(Tohle ale není základní součást Bashe; na jiných systémech to nemusí být v základu nastaveno.)</li>
<li><kbd>Ctrl</kbd>+<kbd>R</kbd> spouští hledání v historii.
Když stiskneš <kbd>Ctrl</kbd>+<kbd>R</kbd> a pak zadáš kousek textu a zobrazí
se ti nejbližší příkaz, který text obsahuje.
Když se chceš podívat dále do historie, opakovaně mačkáš <kbd>Ctrl</kbd>+<kbd>R</kbd>.
Pro hledání opačným směrem („dopředu“) použij <kbd>Ctrl</kbd>+<kbd>S</kbd></li>
<li><kbd>Levý Alt</kbd>+<kbd>.</kbd> doplní na místo kurzoru poslední „slovo“
předchozího příkazu. Zadáváš-li tedy <code>ls nejaky-soubor.txt</code> a hned potom
<code>head nejaky-soubor.txt</code>, můžeš ve druhém příkazu místo jména stisknout alt+tečku.</li>
</ul>
<p>Mimochodem, příkaz <code>history</code> ti ukáže historii příkazů, tak jak si ji Bash pamatuje.
Každý příkaz tu má své číslo.
A když zadáš číslo za vykřičníkem, např. <code>!482</code>, Bash spustí příkaz s tím číslem</p>
<p>Další zkratky, které se můžou hodit:</p>
<ul>
<li><kbd>⭾TAB</kbd> je velmi užitečná klávesa, kterou už nejspíš taky znáš. Doplňuje příkazy a soubory, a když ji zmáčkneš 2×, zobrazí všechny soubory/příkazy, které začínají daným řetězcem.</li>
<li><kbd>Ctrl</kbd>+<kbd>C</kbd> zruší zadávání příkazu, nebo běh programu.</li>
<li><kbd>Ctrl</kbd>+<kbd>D</kbd> na začátku řádku ukončí Bash (často Bash k tomu ještě pro jistotu napíše <code>exit</code>) nebo ukončí vstup pro program (např. pro <code>cat</code>).</li>
<li><kbd>Ctrl</kbd>+<kbd>L</kbd> na začátku řádku vyčistí obrazovku.</li>
<li><kbd>Ctrl</kbd>+<kbd>W</kbd> smaže slovo před kurzorem.</li>
<li><kbd>Ctrl</kbd>+šipky <kbd>←</kbd><kbd>→</kbd> přesunují mezi slovy dlouhého příkazu.</li>
<li><kbd>Ctrl</kbd>+<kbd>S</kbd> pozastaví výstup (jakoby terminál <em>zamrznul</em>), ale příkazy se provádí.</li>
<li><kbd>Ctrl</kbd>+<kbd>Q</kbd> zobrazí vše, co bylo vytisknuto po <kbd>Ctrl</kbd>+<kbd>S</kbd> a „odmrazí“ terminál pro další příkazy.</li>
<li><kbd>Ctrl</kbd>+<kbd>Z</kbd> pozastaví právě prováděný příkaz a vrátí tě zpět do příkazové řádky.</li>
</ul>
<p>Když ti tedy „zamrzne“ terminál, zkus ho odmrazit pomocí <kbd>Ctrl</kbd>+<kbd>Q</kbd>.</p>
<h2>Zkratky v grafickém prostředí</h2>
<p>Nejen Bash umí spouštět příkazy.
Zkratky pro <em>celý systém</em>, nejen pro terminál, zpracovává na základní Fedoře
GNOME Shell.</p>
<p>Tyto zkratky se dají nastavit. V menu vpravo nahoře klikni na <strong>Nastavení</strong>,
vlevo vyber <strong>Klávesnice</strong> a vpravo <strong>Přizpůsobit klávesové zkratky</strong>.
Ukáže se několikaúrovňový seznam zkratek jako „Maximalozovat okno“ nebo
„Přepnout na pracovní plochu vpravo“ nebo „Zobrazit řádek ke spuštění příkazu“.
Spousta z nich používá klávesu <kbd>Super</kbd>: to je ta, která mívá na
klávesnicích logo operačního systému.</p>
<p>V seznamu se dá hledat – jak jméno akce tak i zkratku, např. <code>Alt+F2</code>.</p>
<p>Jde definovat i vlastní zkratku.
V podseznamu „Vlastní klávesové zkratky“ klikni na „Přidat klávesovou zkratku“.
Pak zadej jméno (to se ukáže v seznamu v nastavení), příkaz a
samotnou klávesovou zkratku.</p>
<p>Příkaz funguje podobně jako v Bashi, ale Bashové speciální znaky
jako <code>;</code>, <code>|</code> nebo <code>$</code> tu fungovat nebudou.
Když budeš chtít pouštět něco složitějšího,
vytvoř si vlastní příkaz a dej ho do <code>~/bin</code>!</p>
<p>Osobně doporučuju nastavit zkratku <kbd>Super</kbd>+<kbd>Enter</kbd>
na příkaz <code>gnome-terminal</code>, tedy otevření nového terminálu.</p>