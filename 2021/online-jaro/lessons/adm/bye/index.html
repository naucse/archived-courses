<h1>Závěr</h1>
<p>Takže to byl začátečnický kurz Pythonu!</p>
<p>Doufám, že ti byl užitečný a že tě bavil aspoň tak jako mně.
Za mně to byla úplně nová zkušenost.
Na začátku mě všichni varovali, že dělat videa je časově náročné – a tak jsem si ověřil, že opravdu je.
Rozhodně jste nebyli jediní, kdo občas vůbec nestíhal :)</p>
<p>Jestli ještě nemáš hotové všechny úkoly, nezoufej.
Odevzdávátko i diskuse na Discordu zůstane otevřená.
Když přidáte nové řešení, ozvi se; můžeme ho opravit i po oficiálním skončení.</p>
<p>Jestli ale máš všechno hotové, gratuluju!
Víš jak ovládat běh programu pomocí podmínek a cyklů.
Znáš základní datové typy jako čísla, řetězce, seznamy a slovníky.
Umíš si napsat vlastní třídu.
Umíš složitější program rozdělit do funkcí a modulů.
Víš jak proměnné a funkce přehledně pojmenovat a jak psát komentáře.
Umíš nainstalovat novou knihovnu.</p>
<p>Ale přesto si možná říkáš, že je toho moc a spoustu se toho ještě musíš doučit.
Jak jsem říkal na začátku, začátečnický kurz z tebe udělal začátečníka. Nebo začátečnici.
Když se teď ale začneš rozhlížet dál, doufám že zjistíš že víš o čem je řeč,
ať už se rozhodneš studovat metody nové třídy z knihovny pro grafiku, nebo jak zapsat cyklus v Javascriptu.</p>
<p>Kam se vydáš, to záleží na tobě.
Já plánuju natočit videa na několik bonusových témat, ke kterým mám sepsané materiály.
Už na to nebudu mít tolik času – přece jen mi příprava jedné lekce trvala celý den – ale doufám, že přesto budou bonusy užitečné.
Na Internetu ale existuje spousta dalších kurzů a materiálů.
Můžeš zkusit najít ten pravý pro tebe.
Dáváme dohromady tipy od koučů; odkaz na ně bude v popisku.
Další možnost – možná lepší než další kurz – je zkusit pracovat na vlastním projektu.
Vytvoř si vlastní hru, webovku nebo aplikaci.
Na Discordu ti rádi pomůžeme.</p>
<p>Kromě online zdrojů a komunit existují i srazy.
Na stránkách Pyvo.cz najdeš informace o setkáních kolem Pythonu které se, doufejme, časem vrátí do parků a hospůdek.
Půjdeš-li kolem, zastav se!</p>
<p>Když jsme u toho, kam dál, jedna věc kterou budeš potřebovat, 
jestli to s programováním myslíš vážně, je angličtina.
Té se tento kurz vyhýbá, aby byl srozumitelnější, ale když se podíváš na jiný kód,
nebo i na pokročilejší kurz,
zjistíš že jména funkcí i proměnných, a dokonce i komentáře, jsou většinou anglicky.
Jestli tě programování zaujalo a anglicky tolik neumíš, dej si na tuhle bariéru pozor.</p>
<p>Zvlášť jestli si chceš najít programovací práci.
Tomu já se úplně nevěnuju – můj koníček je učit lidi programovat, ne pomáhat s životopisy a pohovory. 
Mám ale kamaráda, Honzu, který se zabývá přesně tímhle, a tak vás odkážu na jeho web, junior.guru.
Z tamější příručky už máš za sebou první dvě kapitoly – Motivaci a Základy – a tak zamiř rovnou na První praxi,
kde je spousta tipů na to, co dál.</p>
<p>Doufám že si vybereš.</p>
<p>Kromě toho <em>co po kurzu dál</em> se spousta lidí ptá, jak přispět.
To mě těší – děkuju!
Kurz je opravdu zadarmo, peníze za něj nechci.
Aby se mi finančně vyplatil, musel bych cílit na úplně jinou skupinu lidí.
A kurz taky nedělám jenom já, je tu spousta dalších koučů a přispěvatelů.
Ale jestli chcete přispět podobné aktivitě, Honza, jehož web jsem před chvílí zmínil,
se rozhodl nováčkům věnovat naplno a živit se tím, že jim bude pomáhat.
Takže jestli chcete pomoct finančně, členství v klubu junior.guru je za stovku měsíčně.</p>
<p>No a druhá možnost jak přispět je zůstat a pomoct těm, co přijdou po tobě.
I v programování platí že nejlíp se něco naučíš když to vysvětlíš ostatním.
Tenhle kurz se nejspíš bude opakovat a když se přidáš jako kouč, budeš mít několik výhod:</p>
<ul>
<li>projdeš si celý kurz znovu, z jiného úhlu pohledu, a upevníš si znalosti;</li>
<li>zjistíš, co vlastně všechno umíš (v porovnání s těmi, co začínají);</li>
<li>a pomůžeš další generaci svých budoucích kolegů :)</li>
</ul>
<p>No a jestli chceš pomoct ještě víc, můžeš zkusit nějaký kurz zorganizovat.
Ať už to bude kurz navazující nebo další začátečnický,
je spousta organizačních věcí které nepotřebují experty v programování – zápis
účastníků nebo týmů, moderování diskuse,
nebo věci navíc jako tisk diplomů pro všechny, kteří kurz absolvovali...</p>
<p>Ale zpátky k tomuhle kurzu. I když je nekomerční, chtěl bych ukázat nějaká sponzorská loga.</p>
<p>Díky společnosti Red Hat, kde pracuju a kde mají vždycky pochopení,
když se příprava kurzů náhodou protáhne do pracovní doby.</p>
<p>Díky neziskovce Pyvec, která zaštiťuje aktivity kolem Pythonní komunity v Česku.</p>
<p>A díky PyLadies, koumitě která pomocí Pythonu zapojuje ženy do IT.
Asi jste si všimli, že spousta nástrojů kolem kurzu vznikla pod hlavičkou PyLadies.
Díky že jsme je mohli využívat!</p>
<p>No, a to je všechno!
Díky za pozornost a třeba někdy ahoj!</p>